---
inFeed: true
hasPage: true
inNav: false
inLanguage: null
starred: false
keywords: []
description: 'Velika je sramota spominjati Teslino ime rame uz rame sa ovakvim proizvodom i ne sumnjam da bi Tesla, da je danas živ, bio propisno iznerviran.'
datePublished: '2015-12-01T11:09:04.778Z'
dateModified: '2015-12-01T10:56:13.643Z'
title: Tesline purpurne ploče
author: []
sourcePath: _posts/2015-12-01-tesline-purpurne-ploce.md
published: true
authors: []
publisher:
  name: null
  domain: null
  url: null
  favicon: null
url: tesline-purpurne-ploce/index.html
_type: Article

---
Pre neki dan, sasvim slučajno, otac mi je ispričao o nečemu što nisam znao da postoji. U pitanju su [Tesline purpune ploče][0].

Nikad nisam čuo za ovako nešto pa sam odlučio da malo istražim i saznam više o njima.

Reklamiraju se da su **generatori kosmičke energije** (ni manje ni više) i u gornjem desnom uglu bode oči grafika "Naučno ispitana". Ovo mi je privuklo pažnju, ali još više to kako ove ploče pomažu u lečenju raznih stanja:

**Čovek bi pomislio da maltene nema gde ne može da pomogne ova ploča, ali neke od ovih tvrdnji su poprilično smele, tako da ajde da uđemo malo dublje u ovu ploču.**

****

**Šta je Teslina purpurna ploča?**

Teslina purpurna ploča je u osnovi jedno parče aluminijuma.

Odnosno, parče aluminijuma koje je podvrgnuto anodizaciji. Aluminijum se inače u proizvodnji često anodizira jer anodizacijom se postižu dve glavne stvari:

1) Povećava se otpornost aluminijuma na koroziju.

2) Anodizacija aluminijuma omogućava bojenje tog metala.

Sve gore navedeno se može naći u skoro svakom uređaju koji u sebi ima aluminijum. Budite sigurni da, ako imate bilo kakav uređaj ili objekat od aluminijuma, on je anodiziran i obojen na isti način kao i ova ploča. Vrlo moguće da vozite i auto koji je napravljen od anodiziranog aluminiuma ili barem ima delove od istog.

Šta onda razlikuje Tesline purpurne ploče od ostalih aluminijumskih uređaja verovatno se pitate?

Poslednji korak u pripremi Teslinih purpurnih ploča jeste "proces integracija blagotvornih frekvencija". Kako kažu na samom sajtu ovaj deo procesa je tajan (baš me interesuje zašto), ali ono što mogu da otkriju to je da se koriste harmonici frekvencija koje su izmerene na planinama kao što je Rtanj, piramida Sunca u Bosni i Hercegovini, Keopsova piramida itd. U prevodu, ove ploče se izlažu određenim zvukovima i vibracijama, a ovo parče aluminijuma nekako zapamti sve te vibracije i nastavi da "odiše" i rezonuje u tim frekvencijama.

Tesla bi se prevrnuo u grobu da je pročitao ovo.

**Naučni dokazi?**

S obzirom na sve ove ekstravagantne tvrdnje, moraju da postoje i ektravagantni dokazi za isto, zar ne?

Idemo redom da vidimo koja su sva naučna ispitivanja rađena.

Prvi priloženi dokaz jeste jedan grafikon ACUTEC RYODORAKU testa. Skoro je pa nemoguće naći išta o ovom testu, ali sam uspeo da pronađem [jedan link][1] koji spominje ovaj test za isti proizvod.

Ovde se spominje da je testiranje odrađeno od strane jedne klinike naturopatije u Brizbejnu u Australiji. Naturopatija u Austrailji nije uopšte zakonski regulisana i može bilo ko da se bavi njome. Ovo istraživanje nema nikakvu težinu i zbog toga se ne može uzeti kao iole ozbiljan dokaz u korist ovih ploča. Nakon svega, voleo bih da mi iko kaže šta tačno predstavlja ovaj diagram jer se uopšte ne mogu videti x i y koordinate i time bilo šta zaključiti.

Drugi priložen dokaz predstavljaju Kirljanove dijagnostičke fotografije koje navodno mere količinu energije izmerene na jagodicama prstiju pacijenata koji su koristili ovu ploču pre i posle.

Uveliko je poznato da Kirljanove fotografije pokazuju slike obojenih energetskih "isparenja" iz organskih predmeta. [Dokazano je][2] da oblik, jačina, gustina kao i boja ovih isparenja zavisi samo od vlažnosti tog objekta koji se snima. Ovi priloženi diagrami koji navodno pokazuju pre i posle situaciju nemaju nikakve veze sa tim da li čovek koristi ili ne Teslinu purpurnu ploču.

Treći i poslednji priloženi dokaz jesu fotografije aure čoveka. Imam nekoliko sati iskustva u radu sa Adobe Photoshop-om i trebalo bi mi, verujem, oko 15 minuta da ovo napravim, ali to na stranu sada, ajde da vidimo ko je radio ove fotografije. Na [ovom sajtu][3] daju veoma šturo objašnjenje o tome ko je radio ove fotografije. Ispade da je radila jedna "nezavisna auro-fotografska radnja". Eto, ako vas to nije ubedilo onda ne znam šta će.

Fotografije aura se inače prave tako što subjekt postavi ruke na određene metalnu ploču (ova ploča je ustvari [galvanometar][4]), a ploča je privezana za jednu kutiju u kojoj se nalaze LED diode određenih boja kao i fotoaparat. Galvanometar meri električnu otpornost šaka subjekta i u odnosu na te vrednosti LED diode svetle u određenom intezitetu. Boje koje prouzrokuju te diode se posle nalepe na vašu stvarnu sliku i tako se pravi fotografija vaše aure. Jasno je iz ovoga da se slika "aure" ne može uzeti kao bilo kakav dokaz u korist teslinih purpurnih ploča.

Velika je sramota spominjati Teslino ime rame uz rame sa ovakvim proizvodom i ne sumnjam da bi Tesla, da je danas živ, bio propisno iznerviran.

**Reference:**

[http://www.naturowatch.org/hx/australia.html][5]

[http://www.sciencemag.org/content/194/4262/263][2]

[http://www.auraphoto.com//fundementals/whatis.shtml][6]

****

[0]: http://www.teslinapurpurnaploca.com/
[1]: http://www.zakairan.com/Teslas/EnergeticAffects.htm#.U2eqM_mSwYE
[2]: http://www.sciencemag.org/content/194/4262/263
[3]: http://www.zakairan.com/Teslas/EnergeticAffects.htm#.U2ewV_mSwYE
[4]: http://en.wikipedia.org/wiki/Galvanometer
[5]: http://www.naturowatch.org/hx/australia.html
[6]: http://www.auraphoto.com//fundementals/whatis.shtml